六世达赖情歌六十六首

其一
心头影事幻重重，化作佳人绝代容，恰似东山山上月，轻轻走出最高峰。
注：此言倩影之来心上，如明月之出东山
其二
转眼苑枯便不同，昔日芳草化飞蓬，饶君老去形骸在，变似南方竹节弓。
注：藏南、布丹等地产良弓，以竹为之
其三
意外娉婷忽见知，结成鸳侣慰相思，此身似历茫茫海，一颗骊珠乍得时。
其四
邂逅谁家一女郎，玉肌兰气郁芳香，可怜璀璨松精石，不遇知音在路旁。
其五
名门娇女态翩翩，阅尽倾城觉汝贤，比似园林多少树，枝头一果娉W妍。
注：以枝头果状伊人之美，颇为别致
其六
一自消魂那壁厢，至今寤寐不断忘，当时交臂还相失，此后思君空断肠。
其七
我与伊人本一家，情缘虽尽莫咨嗟，清明过了春归去，几见狂蜂恋落花。
其八
青女欲来天气凉，蒹葭和露晚苍苍，黄蜂散尽花飞尽，怨杀无情一夜霜。
注：意谓拆散蜂与花者霜也
其九
飞来野鹜恋丛芦，能向芦中小住无，一事寒心留不得，层冰吹冻满平湖。
其十
莫道无情渡口舟，舟中木马解回头，不知负义儿家婿，尚解回头一顾不。
注：藏中渡船皆刻木为马，其头反顾
其十一
游戏拉萨十字街，偶逢商女共徘徊，匆匆绾个同心结，掷地旋看已自开。
其十二
长干小生最可怜，为立祥幡傍柳边，树底阿哥须护惜，莫教飞石到幡前。
注：藏俗于屋前多竖经幡，用以祈福。此诗可谓君子之爱人也，因及于其屋之幡
其十三
手写瑶笺被雨淋，模糊点画费探寻，纵然灭却书中字，难灭情人一片心。
其十四
小印圆匀黛色深，私钳纸尾意沉吟，烦君刻画相思去，印入伊人一寸心。
注：藏人多用圆印，其色作黛绿
其十五
细腰蜂语蜀葵花，何日高堂供曼遮，但使侬骑花背稳，请君驮上法王家。
注：曼遮，佛前供养法也
其十六
含情私询意中人，莫要空门证法身，卿果出家吾亦逝，入山和汝断红尘。
注：此上二诗，于本分之为二，言虽出家，亦不相离。前诗葵花，比意中人，细腰蜂所
以自况也。其意一贯，故前后共为一首
其十七
至诚皈命喇嘛前，大道明明为我宣，无奈此心狂未歇，归来仍到那人边。
其十八
入定修观法眼开，乞求三宝降灵台，观中诸圣何曾见，不请情人却自来。
其十九
静时修止动修观，历历情人挂眼前，肯把此心移学道，即生成佛有?文选?
注：以上二诗亦为一首，于分为二。藏